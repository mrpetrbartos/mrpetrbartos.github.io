<html>
<head>
	<meta charset="utf-8">
	<meta name="viewport" content="width=device-width, initial-scale=1">
	<link rel="stylesheet" href="style.css">
	<link rel="apple-touch-icon" sizes="180x180" href="apple-icon-180x180.png">
	<link rel="icon" type="image/png" sizes="96x96" href="favicon-96x96.png">
	<link href="https://fonts.googleapis.com/css?family=Montserrat|Playfair+Display:400,700&amp;subset=latin-ext" rel="stylesheet">
	<title>O princi Petrovi, lásce a křivdě | Povídky z IT</title>
</head>
 <body>
 <nav>
 	<ul>
	    <li><a href="./index.html">Příběhy</a></li>
	    <li><a href="./autori.html">Autoři</a></li>
  	</ul>
 </nav>
 <article>
 	<div class="img-container">
 		<img class="big_photo" src="princ.jpg" />
 	</div>
 	<div class="text-container">
 		<h1 class="title">O princi Petrovi, lásce a křivdě</h1>
 		<h2 class="author">David Polášek</h2>
 		<p class="text">&emsp;Byl jednou jeden mladý princ Petr von Deblín. Již od malička byl velmi nadaný v boji a byl také velmi šlechetný a krásný. Dívky z jeho i okolních království snily o tom, že se někdy dotknou jeho krátkých černých vlasů, které vlály ve větru, když projížděl na svém vznešeném oři jménem Kubus. I když mohl mít jakoukoliv princeznu, snil jen o obyčejné vesnické dívce Hedvice z království Lažáneckého. Byla tak krásná, že se každému chlapci i muži, který ji spatřil, na chvíli zastavil dech. 
 		<br>
		&emsp;Naneštěstí toto království bylo před několika týdny vydrancováno a muži, ženy i děti byli odvlečeni neznámo kam. Petr se rozhodl, že se své lásky nevzdá a půjde Hedviku zachránit. Po tolika úspěších, které měl Petr jako rytíř za sebou, si myslel, že to bude jednoduché, a tak se na cestu vydal bez své družiny. Jenom on a jeho věrný kůň. Ještě, než vyšel, řekl svému otci, aby vystrojil svatbu a velkou hostinu, že se i se svou milovanou vrátí co nevidět. To ale ještě nevěděl, co ho čeká. Po dlouhých, únavných dnech a nocích cesty a hledání konečně našel tábořiště banditů, kteří vydrancovali Lažánky. Když prozkoumal tábořiště a jeho okolí, zjistil, že banditů je přece jen mnoho a že by to sám nezvládl, a tak se rozhodl napsat vzkaz, ve kterém žádal o posily, a poslal ho i s Kubusem domů.
		<br>
		&emsp;Když se po dvou dnech kůň ani jeho družina neobjevovali, rozhodl se, že svou milovanou i obyvatele Lažánek zachrání, nemohl přece čekat a jen tak přihlížet, jak trpí. A tak Petr sám vyrazil proti značné přesile několika desítek po zuby ozbrojených banditů. Byl to vyčerpávající boj, ale bandité padali jeden po druhém k zemi a Petr se blížil ke svému cíli i přes to, že byl velmi unavený. Musel ale pokračovat, vpřed ho hnala jeho láska k oné dívce. Více než o sebe se totiž bál o svou milovanou, myslel na to, co jí provedou, když selže. 
		<br>
		&emsp;Naproti všemu nakonec vyhrál, kolem něj ležely desítky mrtvých banditů. Zmožený bojem a několikanásobně poraněn se Petr i přes všechno zvedl a okamžitě jako by dostal druhý dech utíkal za svou milovanou. Když ji našel a osvobodil, neřekla ani slovo a okamžitě utíkala směrem k jeskyním, kde byli drženi muži. Když ji po chvíli dohnal a uviděl Hedviku v náručí jiného muže, zlomilo mu to srdce. Přece po tom všem, co pro ni udělal a jakým peklem si kvůli ní prošel ho ani přes to nechce? Petr byl zdrcený, vždycky dosáhl svého a tohle pro něj byla obrovská rána. 
		<br>
		&emsp;Později se dozvěděl, že ten muž se jmenuje Marek, je to bohatý a pohledný měšťan za kterého je Hedvika zasnoubená již nějakou dobu. To ovšem Petr nevěděl. Sice byl za hrdinu a celé království mu bylo vděčné, ale tu jedinou věc, pro kterou riskoval svůj život, nakonec nezískal. Když se jeho družina sice pozdě, ale přece jen ukázala, začali převážet všechny zpět do Lažánek. Petr se rozhodl Hedviku doprovodit domů, aby se s ní naposled rozloučil. Hedvika se tam setkala se svou matkou, se kterou byla po odvlečení z Lažánek rozdělena. Petr ji nikdy předtím neviděl, ale něco na ní bylo. Něco, co ho zaujalo. Nebyla přeci jen nejmladší, ale i přes to ho vzrušovala.
		<br>
		&emsp;Možná to všechno, co si Petr prožil, nebylo k ničemu…
		</p>
 	</div>
 </article>
 </body>
</html>